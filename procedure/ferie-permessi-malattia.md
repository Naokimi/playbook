# Ferie, permessi, straordinari e malattia

La giornata lavorativa per contratti full-time è di 8 ore. Si può decidere contrattualmente di
ridurre le ore lavorative accedendo al cosiddetto lavoro part-time.

I giorni di ferie e le ore di permesso residue possono essere consultate nulla propria busta paga:

* Giorni di ferie, nella casella `FERIE RES.`
* Ore per festività soppresse (o Ex Festività), nella casella `FEST. RES.`
* Ore per Riduzione Orario Lavorativo (o ROL), nella casella `ROL RES.`

Lo stesso vale per le quantità maturate e godute, consultando le stesse caselle in corrispondenza di
`MAT.` e `GOD.`. L'acronimo `A.P.` sta per Anno Precedente e indica le quantità che sono di
competenza dell'anno precedente ma tuttavia ancora godibili.

## Ferie

Sono previsti 22 giorni di ferie l'anno (176 ore). Tutti i membri del team devono comunicare, tramite chat o
anche a voce, possibilmente almeno due settimane prima, i giorni di ferie di cui si desidera
beneficiare.

## Permessi, permessi straordinari e lavoro straordinario

Il numero di ore di permesso annuale varia in base all'anzianità di servizio.

| Anzianità in mesi     | Ore/Anno |
|-----------------------|----------|
| 0 - 24                |    32    |
| 25 - 48               |    60    |
| >48                   |    88    |

Un'altra tipologia di permessi retribuiti sono quelli che vengono concessi in casi straordinari.
Ecco un elenco non esaustivo:

- evento nascita
- matrimonio
- lutto parenti entro il secondo grado
- donazione sangue

Se credi di avere diritto ad un permesso retribuito, scrivi al responsabile amministrativo il quale
provvederà a fare un controllo per te.

Il tempo di lavoro straordinario è quello che eccede le 8 ore giornaliere. Per legge non si può,
in nessun caso, superare la soglia delle 48 ore settimanali.

### Compensazione e arrotondamento

A fine mese verranno compensate tutte le ore di lavoro straordinario e di permesso del mese. Il
saldo verrà poi arrotondato alla mezz'ora più vicina secondo le seguenti regole:

- da 0 a 0,249 = 0
- da 0,25 a 0,749 = 0,5
- da 0,75 a 1 = 1
e così via.

## Malattia

Per quanto riguarda le comunicazioni relative alla malattia il dipendente deve contattare il proprio
medico per richiedere il certificato attestante l'assenza per malattia. Il medico, effettuerà
l'invio telematico di tale certificato all'INPS che, a sua volta, lo renderà disponibile sempre in
modalità telematica. In base ai giorni di malattia concessi dal medico curante, il dipendente dovrà
comunicare all'azienda i giorni di assenza insieme al codice univoco del certificato.
