# Hiring

Siamo sempre alla ricerca di persone che condividano i nostri valori, la voglia di lavorare in team 
e la passione per imbarcarsi in nuove sfide ogni giorno.

Assumere per Nebulab significa, da un lato, contribuire alla riuscita della nostra missione,
incrementando la nostra capacità di:

- soddisfare i clienti in termini di volume e qualità del lavoro; 
- attrarre nuovi sviluppatori;
- creare software di qualità;
- produrre contenuti che contribuiscano alla nostra crescita personale e alla crescita di Nebulab
  come società.

Dall'altro lato, ogni assunzione è un impegno a far crescere l'individuo in un ambiente che
contribuisca al suo successo personale e professionale e lo renda una persona felice e completa.

Abbiamo, nei confronti di tutte le persone coinvolte in questo progetto, la responsabilità di creare
un team coeso e funzionale, quindi cerchiamo di porre la massima attenzione nel selezionare i nuovi
membri del team. Per questo abbiamo creato un processo di hiring da seguire il più fedelmente
possibile, così da evitare bias e scelte soggettive.

## Fasi della selezione

### Contatto iniziale

Ciao! 

Questo primo contatto serve per capire se c’è il fit culturale e tecnico che ci permetta di 
iniziare a conoscerci. Di solito troviamo i candidati in uno dei seguenti modi:

- per referral (es. un tuo ex-collega che ora lavora da noi);
- da ricerche su GitHub, LinkedIn o Stack Overflow;
- dal form sulla nostra pagina [Careers](https://nebulab.it/careers/).

Se ti stai autocandidando, completa il modulo raccontandoci un po' di te, della tua esperienza con
lo sviluppo software e con [gli strumenti che usiamo](https://nebulab.it/tools/), del tuo approccio 
al lavoro e del perché sei interessato a Nebulab.

Qualcuno del team leggerà la tua lettera e, se pensa che potresti essere un buon candidato, ti 
scriverà per trovare l'orario più adatto per un [colloquio informale](#colloquio-informale).

### Colloquio informale

Si tratta di una telefonata o videochiamata in cui ti saranno spiegati i valori di Nebulab, le 
nostre necessità e il modo in cui lavoriamo. Allo stesso modo ti chiederemo di spiegarci cosa cerchi
nel tuo ambiente di lavoro ideale e perché pensi che Nebulab sia una buona opzione.

La domanda che questa chiacchierata dovrebbe aiutare a rispondere è: ci piacerebbe lavorare insieme 
e confrontarci quotidianamente in circostanze lavorative?

In questa fase non ci sono domande mirate: evitiamo le formalità, parliamo del più e del meno e
cerchiamo di capire come ci sentiamo.

Ecco alcuni consigli per il colloquio:

* **Sii puntuale.** Questo è estremamente importante ed è indice di serietà: il solo essere puntuale 
  ti farà guadagnare un sacco di punti ai nostri occhi.
* **Attrezzati.** Assicurati di avere una buona connessione a internet, delle buone cuffie e una 
  buona webcam. E per favore, non farlo da un bar, ma trova un posto silenzioso!
* **Arriva preparato.** Sai già che parleremo di Nebulab e parleremo di te, dunque prepara qualche 
  domanda su di noi e qualche risposta su di te!
* **Sii te stesso.** Il meeting conoscitivo serve per capire che tipo di persona sei e 
  personalizzare il tuo percorso. Non potremo farlo se cercherai di essere qualcun altro.
* **Rilassati.** Siamo esseri umani. Nessuno di noi fa il responsabile delle risorse umane e nessuno 
  di noi ha una laurea in psicologia. Pensa e parla come lo faresti normalmente.

### Questionario attitudinale

Dopo il colloquio, ti invieremo un questionario attitudinale che useremo per valutare il tuo metodo
di lavoro e delle skill techniche di base. Il questionario ti sarà inviato sotto forma di un 
documento Google che potrai compilare quando e come ti è più comodo. L'unica cosa che ti chiediamo è 
di comunicarci in anticipo quando possiamo aspettarci di avere le risposte, per coordinare meglio 
gli effort di hiring.

Un requisito fondamentale nel rispondere al questionario è la sincerità: scrivi quello che è in 
accordo con i tuoi valori e col modo in cui lavori, non quello che pensi vogliamo sentirci dire. Lo
scopo del questionario è di capire se pensiamo che possa esserci un buon fit culturale e tecnico,
dunque è nell'interesse di tutti che le risposte rispecchino il più possibile il modo in cui davvero
lavori e affronti i problemi.

Non farti problemi a chiedere chiarimenti sulle domande o sul quesito tecnico in caso qualcosa non
ti fosse chiaro, e non avere paura di stonare: in passato, alcune delle risposte che più ci hanno
colpito erano assolutamente fuori dal coro, magari menzionando aspetti al di fuori dell'ambito
lavorativo che però ci permettevano di capire perfettamente il tipo di persona con cui avevamo a che 
fare.

### Valutazione tecnica

Se siamo arrivati a questo stage vuol dire che pensiamo che tu possa essere un buon candidato per 
il nostro processo di selezione. Siamo sicuri che lavorare con te sarà un piacere, per noi e per gli 
altri membri del team. 

Solitamente questo incontro avviene tramite video call oppure di persona, dipende da quanto sei 
lontano dai nostri uffici. Se ci vediamo di persona sappi che non ci sono dress-code da rispettare
e una t-shirt o una felpa con il cappuccio non ti faranno assolutamente perdere punti, dato che 
anche noi probabilmente ne indosseremo una!

L’obiettivo di questo step è quello di capire il tuo livello in relazione a quello degli altri 
membri del nostro team. Capirlo ci permetterà di formulare un'offerta consona alle tue capacità,
quindi se non ne abbiamo ancora parlato sentiti libero di comunicarci eventuali aspettative
economiche. Questo step ci permetterà anche di capire eventuali tue attitudini e potenzialità 
future.

Non immaginare il colloquio tecnico come la classica interview dove ti verranno fatte domande 
imbarazzanti sugli algoritmi che ricordi a memoria, oppure di programmare davanti a noi. Vogliamo 
invece accertarci che l’idea che ci siamo fatti o che tu ci hai comunicato riguardo al tuo livello 
di esperienza sia coerente con le nostre aspettative, quindi sentiti a tuo agio: nessuno qui riesce
a risolvere grandi problemi senza consultare manuali, articoli e Stack Overflow.

La valutazione tecnica può assumere diverse forme, a seconda di come ti trovi meglio. Questi sono
solo alcuni esempi, ma siamo aperti a qualunque idea purché ci permetta di valutarti a livello 
tecnico:

- Possiamo discutere insieme di un progetto, open o closed-source, a cui hai lavorato recentemente.
  Guarderemo insieme i sorgenti e ti chiederemo di spiegarci le motivazioni e la storia dietro al 
  progetto. Sii pronto a discutere scelte di design e architetturali, performance e possibili
  ottimizzazioni future, workflow per lo sviluppo etc.
- Possiamo lavorare insieme a una piccola PR a un progetto open source che ti sta a cuore, oppure 
  scelto da noi, se non dovessi avere idee. Saremo disponibili in qualunque momento per 
  delucidazioni e aiuti di qualunque genere, dunque non sentirti in difetto se non ti ricordi
  qualcosa e hai bisogno di chiedere o consultare un manuale. Generalmente scegliamo issue che non
  richiedono molte linee di codice, ma una buona dose di riflessione per essere affrontate 
  correttamente. Fai attenzione alla history di Git e alla documentazione!
- Se preferisci, possiamo lavorare al problema di un nostro cliente reale (che sarà scelto tenendo
  conto del tuo livello tecnico). Anche in questo caso attento alla documentazione e alla history di
  Git, e anche in questo caso avrai il pieno supporto del team per qualunque chiarimento o aiuto. Se 
  dovessi scegliere questa strada, ti pagheremo per il lavoro che hai fatto, alla stessa tariffa con 
  cui pagheremmo un consulente esterno.

### Proposta economica

Ti contatteremo per farti sapere il livello economico che abbiamo pensato per la tua assunzione. 
Spesso la proposta è corredata da una serie di obiettivi che concorderemo insieme per te in base al
tuo livello e alla proposta formulata.

Sentiti libero di farci sapere se non ti sta bene, cercheremo di venire incontro alle tue necessità. 
Siamo pronti ad ammettere di aver posto obiettivi troppo modesti o ambiziosi nei tuoi riguardi.

## Tempistiche

Solitamente l'intero processo di hiring dura un mese, ma potrebbe durare di più a seconda del numero
di candidati nella nostra pipeline e degli altri impegni del team che si occuperà della tua 
valutazione.
