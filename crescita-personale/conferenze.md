# Conferenze

Uno dei benefit a cui hanno accesso tutti i dipendenti è la possibilità di poter partecipare a
qualunque conferenza in ambito tecnologico, ottendendo il rimborso delle spese di viaggio, alloggio
e ovviamente del biglietto per la conferenza stessa.

## Proporre una conferenza

In alcuni casi, la partecipazione alla conferenza sarà proposta da un mentore nel canale Slack 
`#conferenze`, ma chiunque può fare la propria richiesta, dunque non siate timidi. Indipendentemente
dall'origine della proposta, il processo è sempre lo stesso:

1. qualcuno propone la partecipazione a una conferenza in `#conferenze`;
2. chi vuole partecipare lo fa presente con una reazione al messaggio originale, spiegando perché
   vogliono partecipare e a quali talk sono interessati;
3. i mentori o chi per loro si occuperanno di gestire viaggio e alloggio o, per conferenze con pochi 
   partecipanti, potrebbero semplicemente chiedere l'invio di un rimborso spese. 

Se siete voi a dovervi occupare delle prenotazioni e non sapete quale sia il budget di spesa, 
sappiate che non c'è un budget: usate il buon senso. Non siamo una società della Fortune 500, ma non
vogliamo neanche che viaggiate scomodi o dormiate male. Se siete in dubbio, chiedete e vi sarà 
risposto. 

## Ottenere il massimo dalla conferenza

È importante fare una distinzione tra conferenza e team retreat: a differenza del team retreat, la 
conferenza è un evento incentrato sulla formazione, mentre il team retreat è un evento incentrato 
sul divertimento e la socializzazione. Sebbene in ogni conferenza ci sia un elemento di 
socializzazione, è importante che l'obiettivo finale della partecipazione sia la crescita personale. 

Al fine di ottenere il meglio dalla conferenza adottiamo questi accorgimenti:

- Compatibilmente con le esigenze dei clienti, cerchiamo di arrivare un giorno prima della 
  conferenza, in modo da non perderci parte della prima (e magari unica) giornata, e di tornare solo
  a conferenza terminata. Se questo significa fermarsi un giorno in più, non è un problema.
- Non facciamo troppo tardi la sera. Stare in giro fino alle 3 di notte può essere divertente sul
  momento, ma non lo è più quando suona la sveglia alle 7 del mattino.
- Alla conferenza, seguiamo tutti i talk che vogliamo seguire, senza farci distrarre da altro. Può
  capitare che un talk proprio non piaccia e si preferisca interromperlo prima, ma se succede
  ripetutamente forse non abbiamo valutato bene la conferenza quando abbiamo deciso di partecipare.
- Mostriamo sempre massimo rispetto verso i relatori. Può sembrare facile giudicare chi parla, ma ci 
  vuole un coraggio notevole per salire su un palco davanti a decine o centinaia di persone ed 
  esprimere le proprie idee.

## Dopo la conferenza

Dopo la conferenza è buona norma condividere quello che abbiamo visto/sentito con gli altri, insieme
alle nostre impressioni. Sarebbe fantastico anche scrivere un articolo sulla conferenza! Ecco alcuni
punti che potremmo affrontare:

- La conferenza è valsa la pena? Perché sì o perché no?
- Quali sono stati i talk più interessanti?
- Abbiamo imparato cose che si potrebbero applicare al nostro lavoro?

Queste informazioni sono oro, perché potrebbero aiutere altre persone a crescere e a decidere se 
partecipare alla prossima conferenza!
