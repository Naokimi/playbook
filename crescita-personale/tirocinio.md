# Tirocinio

In Nebulab, crediamo fermamente nella capacità delle persone di esprimere il proprio potenziale
quando si trovano nelle condizioni adatte. Per questo abbiamo inserito nel nostro team una posizione
di tirocinio permanente.

L'obiettivo del tirocinio è quello di inserire sviluppatori alle prime armi nel contesto in cui ci 
lavoriamo tutti i giorni, col fine di insegnargli le migliori pratiche nello sviluppo e nel lavoro
in team. Con noi imparerai tutto quello che ti serve per lavorare su progetti reali con clienti 
reali e tutte le responsabilità che ne conseguono.

Il nostro tirocinio dura quattro mesi. Al termine del tirocinio, se tutto sarà andato per il meglio,
ti faremo un'offerta per inserirti in Nebulab. Se questo non dovesse essere possibile, ti aiuteremo 
a trovare una posizione più adatta a te.

## Selezione

Il processo di selezione è piuttosto semplice e lineare.

### Requisiti base

Innanzitutto, assicurati di possedere i requisiti base per fare domanda, che sono:

- ottima padronanza dell'italiano (perché è la lingua che parliamo tra noi) e dell'inglese (perché i 
nostri clienti sono per la maggior parte esteri);
- buona conoscenza dei concetti di base della programmazione (flow control, strutture iterative più 
comuni) e della programmazione OOP (classi, oggetti ed ereditarietà);
- un atteggiamento proattivo al lavoro e all'apprendimento (= non aspettare che ti diciamo cosa fare
o cosa leggere, ma chiedicelo/trovalo!).

Ci rendiamo conto che questi requisiti potrebbero escludere dei candidati che non hanno esperienza
con la programmazione ma vorrebbero imparare. Purtroppo, in questo momento insegnare a qualcuno la
programmazione sarebbe un investimento di tempo troppo grande per noi. Se non hai esperienza con la
programmazione ma vorresti imparare, ti consigliamo di consultare queste risorse:

- [Learn to Program (2dn edition)](https://pragprog.com/book/ltp2/learn-to-program)
- [Programming Ruby (2nd edition)](https://pragprog.com/book/ruby/programming-ruby)
- [Ruby Koans](http://rubykoans.com/)

### Lettera di presentazione

Completa il modulo che abbiamo sulla nostra pagina [Careers](https://nebulab.it/careers/) indicando 
nella lettera di presentazione che sei interessato al tirocinio. Raccontaci un po' di te, della tua 
esperienza (o mancanza di esperienza) col mondo del lavoro e con 
[gli strumenti che usiamo](https://nebulab.it/tools/), del tuo approccio all'apprendimento e del 
perché sei interessato a Nebulab.

Qualcuno del team leggerà la tua lettera e, se pensa che potresti essere un buon candidato, ti 
scriverà per trovare l'orario più adatto per un meeting conoscitivo in videoconferenza. A questo 
meeting saranno presenti almeno due membri del team di Nebulab.

### Meeting conoscitivo

Il meeting conoscitivo è diviso in due parti:

- nella prima parte, ti parleremo di Nebulab e risponderemo a qualunque domanda tu abbia in merito
al tirocinio;
- nella seconda parte, ti chiederemo qualche altra cosa di te, su quello che fai e su quello che ti
piace.

Ecco alcuni consigli per il meeting conoscitivo:

- **Sii puntuale.** Questo è estremamente importante ed è indice di serietà: il solo essere puntuale 
ti farà guadagnare un sacco di punti ai nostri occhi.
- **Attrezzati.** Assicurati di avere una buona connessione a internet, delle buone cuffie e una 
buona webcam. E per favore, non farlo da un bar, ma trova un posto silenzioso!
- **Arriva preparato.** Sai già che parleremo di Nebulab e parleremo di te, dunque prepara qualche
domanda su di noi e qualche risposta su di te! 
- **Sii te stesso.** Il meeting conoscitivo serve per capire che tipo di persona sei e 
personalizzare il tuo percorso. Non potremo farlo se cercherai di essere qualcun altro.
- **Rilassati.** Siamo esseri umani. Nessuno di noi fa il responsabile delle risorse umane e nessuno
di noi ha una laurea in psicologia. Pensa e parla come lo faresti normalmente. 

Se dopo il meeting conoscitivo pensiamo che Nebulab sia il posto giusto per te e ci sarà possibile 
inserirti immediatamente, sarai ricontattato da noi per il processo di onboarding.

Purtroppo, poiché i tirocini richiedono un grande investimento di tempo, **per il momento possiamo
accettare solo un tirocinante alla volta** (ma in futuro vogliamo incrementare questo numero). 
Questo significa che potremmo non avere la possibilità di inserirti subito nel team nonostante il
meeting conoscitivo sia andato bene. In ogni caso, saremo trasparenti sulla nostra capacità di 
accettare nuovi tirocinanti mettendola sempre in chiaro nella pagina 
[Careers](https://nebulab.it/careers/) e in risposta alla tua lettera di presentazione. Se anche non
dovessimo essere in grado di prenderti, ti invitiamo comunque a fare domanda, in modo che possiamo
aggiungerti alla lista di potenziali tirocinanti in attesa.

## Onboarding

Ecco cosa faremo al tuo arrivo in Nebulab:

- creeremo per te un'email @nebulab.it;
- ti inviteremo nel nostro Slack, in Float e in tutti i tool che usiamo;
- ti assegneremo un [mentore](https://github.com/nebulab/playbook/blob/master/crescita-personale/mentoring-e-1-1.md),
che ti seguirà per tutto il tirocinio;
- ti assegneremo un progetto reale su cui lavorare;
- ti daremo accesso a tutti i [benefit](https://github.com/nebulab/playbook/blob/master/lavorare-insieme/benefit.md) 
dello staff di Nebulab!

Come vedi, una figura importante del tirocinio è il mentore. Con lui/lei stabilirai un piano di 
crescita personale: capirete insieme dove sei oggi e dove vuoi essere al termine del tirocinio, e 
come misurare se stai facendo progressi in questa direzione. Con il tuo mentore avrete inoltre dei 
meeting 1:1 (uno-a-uno) ogni due venerdì per valutare come sta andando.

## Lavorare per il cliente

Ora che ti sei sistemato e hai tutti gli strumenti che ti servono, è ora di iniziare il lavoro! 
Verrai inserito a tutti gli effetti nel team del progetto, dunque parteciperai a eventuali meeting
col cliente e con il team. Il tuo mentore e il team del progetto ti assegneranno alcuni task da 
completare. 

Sarai seguito in ogni passo del processo, ma se hai bisogno di aiuto con qualcosa non esitare a 
chiedere a chiunque in messaggio privato o, ancora meglio, in #sviluppo.

Il codice che scrivi sarà controllato dal tuo mentore e da un membro del team del progetto su cui 
stai lavorando. Loro ti daranno consigli su come migliorare quello che hai fatto e ti suggeriranno
risorse per lo studio in base agli aspetti da migliorare. 

Sappiamo che, soprattutto per chi non è mai stato in un contesto lavorativo reale, trovarsi a
lavorare per dei clienti può essere spaventoso, se non terrificante! Ecco qualche pillola per
rassicurarti:

- Con tutti i nostri clienti abbiamo un ottimo rapporto, spesso costruito in anni di lavoro insieme.
Se lavoriamo ancora con loro, è perché sono persone fantastiche che condividono i nostri valori.
- Se ti abbiamo scelto per lavorare con noi, è perché pensiamo che tu possa farcela.
- Il tuo mentore e il team del progetto a cui sei stato assegnato ti seguiranno e ti supporteranno
in qualunque dubbio o problema tu dovessi avere. Non aver paura di chiedere aiuto!
- Sei qui per imparare, dunque ci aspettiamo (anzi, speriamo) che tu faccia degli errori: è il solo
modo in cui si impara veramente.
- Abbiamo creato dei processi (es. le code review) per evitare che eventuali tuoi errori possano 
danneggiare il cliente, ma se anche dovessi rompere qualcosa, non sarà la fine del mondo.
- Il cliente sa che sei un tirocinante e ha accettato di partecipare al tuo percorso di crescita.

Ricorda sempre quali sono i [valori](https://github.com/nebulab/playbook/blob/master/lavorare-insieme/valori.md) 
che ci muovono nel nostro lavoro e andrai alla grande.

Happy coding!

## Dopo il tirocinio

Al termine dei quattro mesi di tirocinio, avrai un incontro col tuo mentore per valutare il 
progresso che è stato fatto. Se ci siamo trovati bene e pensiamo che Nebulab sia il posto per te, ti 
offriremo di entrare a pieno titolo nel team come sviluppatore junior. 

Ecco cosa accadrà se dovessi accettare:

- sarai probabilmente spostato su un altro progetto, più adatto al tuo nuovo livello di competenza;
- ti inviteremo a visitare l'ufficio più vicino a te per incontrare il team (se hai fatto il 
tirocinio da remoto);
- ti porteremo fuori a cena per festeggiare.

Una volta sopravvissuto/a alla cena, il resto della transizione dovrebbe essere piuttosto facile!

## Domande frequenti

**Il tirocinio è pagato?**

Sì. Avrai un inquadramento e un rimborso variabile che dipendono fondamentalmente dal tuo livello di 
partenza e dal tuo status professionale (libero professionista con partita IVA, disoccupato etc.) e 
che saranno valutati caso per caso.

**Sono un programmatore esperto, ma in un altro ambiente. Posso comunque fare il tirocinio?**

Il nostro tirocinio è pensato per candidati alle prime armi con il mondo della programmazione,
dunque persone con più esperienza non sarebbero probabilmente a proprio agio seguendo il percorso
che abbiamo previsto. Detto questo, se vuoi lavorare con noi ma non rientri perfettamente nel 
profilo del tirocinante, ti invitiamo comunque a [fare domanda](https://nebulab.it/careers).  

**So già che non vorrò lavorare in Nebulab al termine del tirocinio. Posso fare domanda?**

Purtroppo no. Come abbiamo detto, il tirocinio rappresenta un grande investimento per noi, e non
siamo in grado di formare persone che già sanno di non voler lavorare con noi. In ogni caso ci
interessa sapere perché non pensi che Nebulab sia il posto giusto per te, dunque non esitare a
[scriverci](https://nebulab.it/contact-us/). Magari ti faremo cambiare idea!
