# Il venerdì

Il venerdì in Nebulab è un momento di crescita personale e collettiva. Il venerdì non lavoriamo sui
clienti, ma su noi stessi e di conseguenza su Nebulab.

Ogni mese, al termine dell'1:1 col tuo mentore, deciderai su cosa ti vuoi concentrare per i
successivi tre venerdì: può essere studiare un nuovo tool che hai trovato interessante, realizzare
una piccola app, contribuire ad un progetto OSS che usi spesso o lavorare ad un [post per il blog](https://github.com/nebulab/playbook/blob/master/lavorare-su-nebulab/blog.md).
Qualunque cosa che migliori in qualche modo te o Nebulab (o, ancora meglio, tutti e due) va bene.

Insieme al progetto, il tuo mentore ti aiuterà a decidere quali obiettivi vuoi raggiungere e come
farai a mostrare concretamente quello che hai realizzato. Per esempio, se hai deciso di studiare un
nuovo framework front-end, potresti realizzare una piccola app con quel framework. Se hai letto un
libro, potresti creare una presentazione su quello che hai imparato. Se non sei sicuro di cosa
portare, il tuo mentore ti aiuterà a scegliere.

Il tuo progetto del venerdì sarà messo insieme agli altri nella board [Demo Friday su GitHub](https://github.com/nebulab/nebulab/projects/5),
in modo che gli altri sappiano a cosa lavori e siano pronti per quello che porterai al [Demo Friday](#il-demo-friday).
Se hai scelto di scrivere un blog post come progetto, ricordati di seguire [le linee guida per la
stesura dei post](https://github.com/nebulab/playbook/blob/master/lavorare-su-nebulab/blog.md) e
tieni presente che l'ideale sarà avere il post in fase 4 (Feedback) già completata.

## Il Demo Friday

L'ultimo venerdì del mese è il Demo Friday. Gli uffici di Latina e Pescara saranno collegati in
videoconferenza (chi lavora da remoto si collegherà separatamente), e a turno ognuno mostrerà quello
che ha realizzato durante il mese. Non c'è una lunghezza fissa per la presentazione, ma l'ideale è
tra i 15 e i 30 minuti. Dopo aver presentato, aspettati delle domande, e assicurati di prepararne
per le presentazioni degli altri!

I Demo Friday sono registrati e le registrazioni sono pubblicate su YouTube, in caso qualcuno non
possa partecipare.

## Lavorare sui clienti il venerdì

Ci sono dei periodi in cui una giornata lavorativa su un cliente ha un peso diverso rispetto ad
altri periodi. Questo però non vuol dire che ad ogni richiesta del cliente dobbiamo cancellare il
nostro tempo di investimento previsto per il venerdì.

Detto ciò, è importante garantire un servizio minimo al cliente. In questo senso una regola è
particolarmente importante: se per qualsiasi motivo non sei riuscito a lavorare in una giornata
concordata sul progetto di un cliente dovrai rinunciare al venerdì di quella settimana per
recuperare quella giornata.

Questa regola comprende qualsiasi tipo di imprevisto nella settimana come feste nazionali, ferie,
malattia et cetera e assenze più lunghe nelle settimane successive o precedenti come periodi di
ferie, company retreat, conferenze et cetera.

Come sempre, è decisiva la tua iniziativa e la tua sensibilità. Decidi tu se è importante per il
cliente che ad esempio prima o dopo aver partecipato ad una conferenza è necessario il tuo supporto
di venerdì, comunicalo su #calendario e avverti il cliente che quel venerdì sarai a disposizione.
