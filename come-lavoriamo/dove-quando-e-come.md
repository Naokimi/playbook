# Dove, quando e come

La nostra settimana lavorativa si costituisce di 4 giorni dedicati a lavori per clienti esterni (non
necessariamente sempre con lo stesso cliente) e di 1 giorno,
[il venerdì](https://github.com/nebulab/playbook/blob/master/crescita-personale/venerdi.md), dedicato
solo all'apprendimento, ai progetti interni o al contributo open source.

Le giornate lavorative sono di 8 ore piuttosto flessibili. Per legge non si possono comunque
superare le 13 ore giornaliere e le 48 ore settimanali. L'orario adottato dalla maggior parte
di noi è compreso tra le 9:30 e le 18:30 considerando un'ora circa per la pausa pranzo.
L'organizzazione del lavoro deve essere comunque vista nell'ottica del lavoro in team.
Quindi chi sceglie di lavorare in orari diversi deve essere attento a non impedire ad un
altro di svolgere correttamente il proprio lavoro.

Riguardo al luogo la flessibilità è ancora maggiore. Nebulab al momento ha due sedi operative, una a
Pescara e una a Latina, ma si è liberi di lavorare ovunque si voglia (volendo anche da casa
propria).

Questa flessibilità in termini di orario e luogo è resa possibile dalla disciplina del nostro team e
dall'uso continuo e attento di strumenti ad hoc.

## Lavorare da remoto

Come menzionato sopra, è possibile in qualunque momento (con l'opportuno preavviso) scegliere di
lavorare da remoto per un periodo determinato o a tempo indefinito. In Nebulab crediamo fermamente 
nella filosofia remote-first, in quanto non solo aumenta la produttività del singolo che si trova a 
lavorare nell'ambiente a lui più congeniale, ma soprattutto instilla nel team l'abitudine alla 
comunicazione continua e alla trasparenza. Del resto lavoriamo da remoto per tutti i nostri clienti!

Detto questo, il lavoro da remoto porta con sé delle sfide non indifferenti che è importante 
affrontare preventivamente, per evitare di influire negativamente sulla produttività propria e di 
tutto il team. In questa sezione spiegheremo alcune di queste sfide e come si possono vincere.

### Principi fondamentali

Innanzitutto è necessaro tenere sempre presenti alcuni principi fondamentali quando si lavora da
remoto:

- Il lavoro da remoto non è semplicemente un benefit, ma una vera e propria filosofia e alternativa
  al lavoro in sede. Come tale, richiede la stessa attenzione e cura che mettiamo nel lavoro in sede.
- Il lavoro da remoto richiede un impegno collettivo da parte di chi lavora da remoto e di chi lavora
  in ufficio. Se uno di questi due gruppi non si impegna a sufficienza, non può funzionare.
- Una filosofia remote-first ben realizzata migliora la qualità del lavoro di tutti, portando con sé
  una maggiore calma e trasparenza nella comunicazione, nelle decisioni e nel lavoro di tutti i giorni.
- Se stai lavorando da remoto, sei in ufficio. Se hai bisogno di fare altro, comunicalo al team e chiedi
  un permesso. Lavorare mentre fai altro _non_ è accettabile, perché ne risente non solo la tua produttività,
  ma anche quella delle persone con cui lavori.
- Adotta la trasparenza per default. Assicurati che tutte le comunicazioni avvengano su canali pubblici a
  meno che non sia strettamente necessario tenerle private, in modo che tutti abbiano modo di tenersi
  informati su quello che accade.

### Spazio di lavoro

Il nostro spazio di lavoro è il nostro tempio. Questo è vero tanto per il lavoro in sede quanto per 
quello da remoto. La differenza è che, mentre l'ufficio è uno spazio in cui tutti quanti ci occupiamo
di creare un ambiente di lavoro confortevole, lavorando da remoto starà a te assicurarti di avere tutti
gli strumenti e le condizioni per essere il più produttivo/a possibile.

Ecco una lista delle cose indispensabili per lavorare da remoto:

- **Il tuo spazio produttivo.** Uno spazio dedicato esclusivamente al lavoro. Quando sei lì, sei in 
  ufficio. Questo spazio dev'essere dedicato, silenzioso, libero da distrazioni e altre persone.
- **Una buona connessione a internet.** È frustrante essere in una riunione con qualcuno che non si 
  riesce a capire o si disconnette in continuazione. Se hai intenzione di lavorare da remoto, 
  investi in una buona connessione a internet. Se non sai come fare, troviamo una soluzione insieme.

### Canali di comunicazione

Usiamo il canale Slack #calendario per tutte le comunicazioni relative agli orari e i luoghi di 
lavoro. Se intendi lavorare da remoto, comunicalo lì con più anticipo possibile.
 
**Importante: NON usare messaggi privati o canali non ufficiali per questo tipo di comunicazioni!**
È importante che siano centralizzate e accessibili.

### Strappi alla regola

La vita è complicata e succedono un sacco di cose. Tutti quanti abbiamo bisogno di fare un piccolo 
strappo alla regola ogni tanto. Magari un tuo famigliare è malato/a e nessuno può prendersene cura, 
ma non vuoi comunque rinunciare a una giornata di lavoro. La chiave in queste situazioni è **la 
comunicazione**. Fai sapere agli altri che lavorerai da remoto ma potresti non essere sempre 
raggiungibile; nessuno ti mangerà.

In ogni caso, se questo tipo di situazioni si presenta spesso, parlacene e troveremo una soluzione 
insieme.
