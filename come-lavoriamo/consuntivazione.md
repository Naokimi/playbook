# Misurare il tempo

In questa sezione vogliamo offrire uno spunto per la corretta determinazione da un lato delle ore
lavorative spese sui diversi progetti e dall'altro delle ore di presenza in ufficio.

### Le ore lavorative

L'effort su un progetto viene individuato con un numero di ore, o più semplicemente di giornate,
settimanali da spendere sul progetto stesso che é importante conoscere e tenere presente sempre. Se
avete dubbi sulla quantità di ore da svolgere su un progetto a voi assegnato non esitate a chiederlo
al vostro mentore.

> Se salto una giornata su un progetto di un cliente devo [recuperare il venerdì?](https://github.com/nebulab/playbook/blob/master/crescita-personale/venerdi.md#lavorare-sui-clienti-il-venerd%C3%AC)

Il tempo svolto effettivamente sul progetto deve essere poi misurato. Adottiamo un time tracker per
diversi motivi:

- onestà e trasparenza;
- efficenza amministrativa;
- facilità di utilizzo;
- precisione dei dati.

É fondamentale tenere presente che l'attività che svolgiamo è soprattutto creativa. Non poniamoci
degli obiettivi in termini di ore da svolgere e cerchiamo sempre di dare la precedenza alla qualità
del lavoro. Lasciamo che il tracker sia un semplice strumento per la consuntivazione delle ore, non
un misuratore della nostra produttività.

Tuttavia, dobbiamo essere consapevoli delle sfide che il time tracking porta con sé.

Una è sicuramente quella di definire quali sono i task da attribuire ad un progetto. Non c'è
un'interpretazione univoca nel nostro settore. Tuttavia in linea con quelli che sono [i nostri valori](https://github.com/nebulab/playbook/blob/master/su-di-noi/valori.md)
adottiamo la seguente soluzione. Sono, quindi, da includere:

- tempo di prestazione diretta o implementazione;
- tempo di lavoro in pairing sullo stesso progetto;
- tempo di comunicazione direttamente correlato con il lavoro che si sta svolgendo;
- tempo di studio direttamente ed esclusivamente correlato con il lavoro che si sta svolgendo.

Si dovrebbe invece switchare il tracker su un altro progetto per:

- tempo di prestazione diretta o implementazione su altri progetti;
- tempo di lavoro in pairing con un'altra persona su altri progetti;
- tempo di comunicazione non correlato con il lavoro che si sta svolgendo;
- tempo di studio non direttamente e non esclusivamente correlato con il lavoro che si sta svolgendo.

> Un caso particolare: I tempi di attesa delle risposte del cliente che passo girandomi i pollici
devono essere inclusi? La risposta è: non trovarsi mai nella situazione di doversi girare i pollici
e trovare qualcosa da fare comunque. Se proprio non si ha nulla da fare questo tempo NON va incluso
nel "tempo effettivamente svolto" ma ne va data pronta comunicazione al cliente, segnalando
l'inefficienza.

Non serve far partire il tracker per i tempi di pausa ma lasciamo la libertà, per chi volesse, di
segnare questi momenti con il progetto `Time wasting`.

Alcune difficoltà potrebbero nascere soprattutto in presenza di molte attività diverse da svolgere
contemporaneamente. La raccomandazione è quella di evitare il multitasking. Concentrarsi su task
omogenei permette di lavorare con meno stress, più produttività e rende molto più facile l'utilizzo
del tracker.

In generale, se trovate in difficoltà nell'utilizzo del tracker rivolgetevi al vostro mentore.

### Ore di permesso o di straordinario

Cliccando sul tab [Presenze](https://secure.dipendentincloud.it/app/timesheet) e in seguito sul
giorno o trascinando il puntataore su più giorni, sarà possibile inserire tutte le tipologie di
giustificativi: [varie tipologie di Permessi (utilizza il default `Permessi`); Ferie; Malattia;
Straordinari.](https://github.com/nebulab/playbook/blob/master/procedure/ferie-permessi-malattia.md)

La scelta della tipologia, disponibile nel menù a tendina, dovrà seguire i seguenti criteri:

- `Permessi/Ferie` va utilizzato per le ore di permesso o per i giorni di ferie: potete usarlo
  quindi per giornata intera di ferie oppure mettendo il numero di ore di permesso;
- `Malattia` va utilizzato in caso di Malattia, **inserendo nelle note il Codice di Protocollo
  rilasciato dal medico curante**;
- `Permesso straordinario` va utilizzato per i permessi concessi in casi straordinari elencati nella
  sezione [Permessi, permessi straordinari e lavoro straordinario](https://github.com/nebulab/playbook/blob/master/procedure/ferie-permessi-malattia.md#permessi-permessi-straordinari-e-lavoro-straordinario).

Un'importantissima regola di condotta è quella di segnare sempre le ore di permesso e di
straordinario giorno per giorno. Infatti, nel caso in cui in una giornata lavorativa, per un
imprevisto o per qualsiasi altro motivo, si deve prendere un permesso, quel permesso, per quanto
esiguo possa essere, va segnato ANCHE in previsione di un recupero del tempo perso nel o nei giorni
successivi. Segnare le ore in modo costante e trasparente permette di non dimenticarsi, in questo
caso specifico, del permesso e di essere equi nei confronti di clienti e colleghi.

Esempi:

- *NO* "Prendo mezz'ora oggi, la recupererò domani" senza segnare nulla su Float;
- *SI* "Prendo mezz'ora oggi, la recupererò domani" segnando mezz'ora di permesso oggi e mezz'ora
 di straordinario il giorno dopo.
